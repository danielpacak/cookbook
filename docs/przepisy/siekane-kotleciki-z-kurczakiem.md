# Siekane kotleciki z kurczakiem

Nazywam je równiez kotletami turystycznymi, bo zazwyczaj zabieramy je w
pudełkach na działkę. Zwłaszcza że naprawdę świetnie smakują na zimno.
Kotlety smakują świetnie z sosem tzatziki.

## Składniki

* Pierś z kurczaka - 1 podwójna
* Żółty ser - 100 g
* Cukinia - 1/2 szt.
* Cebula - 1 szt.
* Pieczarki - 200 g
* Czosnek - 2 ząbki
* Przyprawa gyros - 2 łyżeczki
* Jajka - 2 szt.
* Jogurt naturalny - 1 łyżka
* Majonez - 1 łyżka
* Mąka pszenna - 3 łyżki
* Mąka ziemniaczana - 1 łyżka
* Masło klarowane do smażenia

## Przygotowanie

1. Pierś z kurczaka pokrój w drobną kosteczkę. Ser żółty i cukinię zetrzyj na
   tarce o grubych oczkach. Cebule i pieczarki pokrój w kosteczkę.
2. Na patelni rozgrzej 2 łyżki masła klarowanego i podsmażaj na nim pieczarki,
   cukinię i cebule przez kilka minut, aż zrobią się miękkie. Na ostatnią
   minutę smażenia dodaj przeciśnięty przez praskę czosnek.
3. Podsmażone i wystudzone warzywa przełóż do miski i wymieszaj dokładnie z
   pokrojonym kurczakiem, przyprawą gyros, startym serem, jajkami, jogurtem,
   majonezem i obiema mąkami.
4. Na czystej patelni rozgrzej 2-3 łyżki masła klarowanego i nakładaj łyżką
   niewielkie porcje masy. Smaż przez kilka minut z obu stron na złoty kolor, a
   usmażone kotlety odsączaj na ręczniku papierowym.

    ![](./siekane-kotleciki-z-kurczakiem.jpeg)
